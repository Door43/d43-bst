====== 1. ኮቺንት ======

{{https://api.unfoldingword.org/obs/jpg/1/en/360px/obs-en-01-01.jpg}}

ዓኒፖ ጌዳ ኑ ቤቃዚንዳ ጾሲ ዎይሶ ባዛፖ ቲኖ ማቂኖንዶ። ማቂናካሬ ጾሳዲ ሳዝኤሺንዲኬ ኢዝ ጋርታ ዎዶ ባዛንስ ሌሂ ቃም ጋርታ ኮቺዴ። ጾሲ ሳዚን ኮቺኖፖ ዓኒ ሳዚንዳ ዹሚ ማ ኢዝ ጋልዳ ኣባካር ባዬ። ኢዝ ጋልዳ ኣባካር ቢርት ኮቺንታካዬ። ማቂናካሬ ጾሳ ሜናዲ ዋሳ ጋልዳ ኣፋ ዎዼ።

{{https://api.unfoldingword.org/obs/jpg/1/en/360px/obs-en-01-02.jpg}}

ኢናፖ ጾሳዲ«ፎኢን»ማቆ ጌይን ፎኢን ማቃዴ።ጾሳዲ ፎኢንንዳ ኮሽ ማቂኖን ቤቃሪ «ጋላስ» ማቆ ጋይዴ።ጾሳዲ ጋላሲንዶ ዹሚፖ ፓጋሪ ኮሺንቺ ቤቃሪ ዹሚንዶ ቃሜ ጋይዴ ።ጾሳዲ ቲኒታሪ ጋላስ ፎኢንን ኮቺዴ ።

{{https://api.unfoldingword.org/obs/jpg/1/en/360px/obs-en-01-03.jpg}}

ናምኢ ጋላስ ጾሳዲ ሳዛጋልዳፖ ፉዳ ሾክ ጌይኖ ኣፎ ሳዚን ኮቺዴ።ማቂነካሬ ጾሳዲ ዋንዶ ሳዚን ጋልዳፖ ፓጊዴ።

{{https://api.unfoldingword.org/obs/jpg/1/en/360px/obs-en-01-04.jpg}}

ዓይዚ ቃምንባራ ጾሳዲ ዋንዶ ሜል ሳዚንጋልዳፖ ፓጊንታምፔን ዎቲዴ ።ጾሳዳሬ ሜል ሳዚንዶ «ሳዚንዶ» ዋንዳሬ፤ «ባሃራ»ጋይዴ ።ጾሳዳሬ ፌ ኮቺኖ ባዛን ኮሽ ማቂኖን ቤቂዴ።

{{https://api.unfoldingword.org/obs/jpg/1/en/360px/obs-en-01-05.jpg}}

ኢናፖ ጾሳዲ ሳዚንዳ ዎይ ኮች ሚንኬ ዱጫን ፉዳጋቤ ጌይዴ ።ኢ ጌይኖንዲፌን ማቃዴ።ጾሳዳሬ ፌ ኮቺኖ ባዛን ኮሽ ማቂኖን ቤቂዴ።

{{https://api.unfoldingword.org/obs/jpg/1/en/360px/obs-en-01-06.jpg}}

ኦይዲ ኮቺንት ቃሚንባራ ጾሳዲ ኣዋፊንዶ፤ኣጋኒንዲኬ ቤርሳን ኮቺዴ።ጾሳዲ ቃሚንዲኬ ጋላሲንዳሬ ማ ኬላንኬ ላይን ፓጊንታምፔን ዎቲዴ ።ጾሳዲ ፌ ኮቺኖ ባዛን ኮሽማቂኖን ቤቂዴ።

{{https://api.unfoldingword.org/obs/jpg/1/en/360px/obs-en-01-07.jpg}}

ኢሺቻ ቃሚንባራ ጾሳዲ ዋ ጋርታ ዶኢዛንኬ ካፋን ዎይ ኮቺዴ።ጾሳዲ ዪና ኮሽ ማቂኖን ቤቂዴ ።ኮቺንቲኖ ባዛን ኣንጂዴ።

{{https://api.unfoldingword.org/obs/jpg/1/en/360px/obs-en-01-08.jpg}}

ሌሂ ቃሚንባራ ጾሳዲ« ሳዛ ጋልዳ ዎይ ኮች ሜሃ ማቆ» ጌይዴ።ጾሲ ጌይኖንዲፌን ማቃዴ።ፔታን ፔታናን ዎት ዎቲዝ ሜሃን ፔታን ፔታናን ሳዛ ጋልዳ ፔ ሚልባር ዬዺዛን ፔታን ፔታናን ማታ ባዜ። ጾሳዳሬ ኢ ጌይኖንዳ ኮሽ ማቂኖን ቤቂዴ።

{{https://api.unfoldingword.org/obs/jpg/1/en/360px/obs-en-01-09.jpg}}

ጾሳዲ «ኣሳን ኑና ፌንኬ ኑና ማይጺሳር ኮቺስቶ ኢንታሬ ሳዛ ጋልዳ ዎይኬ ሜሃ ዎይ ላ ማቃምፔን ስልጣና ኢንታብ ዶኦጋቤ» ጌይዴ።

{{https://api.unfoldingword.org/obs/jpg/1/en/360px/obs-en-01-10.jpg}}

ዪኮታቦ ጾሳዲ ስዳፖ ሳዝ ኤካሪ ኣስ ማሃር ኮቺኖፖ ዓኒ ሼምፓ ፌና ኢሚዴ ።ዪ ናሳ ሱምዲ ኣዳማ ጌይንቲዴ።ጾሳዲ ኣዳሚ ዶኣዝ ቤሲን ኣታኪልታ ቶካሪ ኢዝ ጋርሲን ዎታምፔን ኢና ኢያ ጋዲዴ።

{{https://api.unfoldingword.org/obs/jpg/1/en/360px/obs-en-01-11.jpg}}

ኣታኪልቲምቦ ጊዲን ጋርታ ጾሳዲ ናምኢ ዱማ ዱማ ሚንስ ቶኪዴ።ሼምፓ ሚኬ ኮሺንዲኬ ኢቲን ኤርሳንዳብ ዳንዳኢስዝ ኤሪቲ ሚን ዎዴ።ጾሳዳሬ ኣዳማ ኣታኪልቲን ጋርታ ዎዾ ኮሺንዲኬ ኢቲን ኤርሳንዳብ ዳንዳኢስዝ ኤርቲስ ሚሳንሳፖ ኣቲን ኣታኪልታን ጋርታ ዎዾ ሜላ ሚን ዎይን ኣፊን ሞንዳብ ዳንዳኣዚን ሶሊዴ። ዎቲናካሬ ኢቲንዲኬ ኮሺን ኤርሳንዳብ ዳንዳኢሳዝ ሚን ሙዬጌይን ዓይቃዚን ኢብ ሶሊኔ።

{{https://api.unfoldingword.org/obs/jpg/1/en/360px/obs-en-01-12.jpg}}

ጾሳዲ ኣሲ ፌብዶር ዶኣዚን ኮሽባዮን ሶሊዴ።ሜሃን ጋርታፖ ፔታናር ኣዳማ ማዲዛን ማቃንዳብ ዳንዳኣካዬ።

{{https://api.unfoldingword.org/obs/jpg/1/en/360px/obs-en-01-13.jpg}}

ጾሳዳሬ ኣዳማቦ ጴች ሱርስ ኢሚኖፖ ዓኒ ኢ ሱርቂ ኣቲን ኢ ባሪንን ጋልዳፖ ፔቲ ሜቃ ኤካሪ ማጫ ማሃሪ ኦኖፖ ዓኒ ኣዳማክ ኤኪ ዬይዴ

{{https://api.unfoldingword.org/obs/jpg/1/en/360px/obs-en-01-14.jpg}}

ኣዳማሬ ኢዞ ቤቃሪ ዪዝጌይዴ።«ዓና ታና ማይጻሬ ኢዛ ኣቲና ጋልዳፖ ቤንቲኖ ኮታቦ ማጫ ጌይንቶ ።ዪ ኮታቦ ኣሲ ፌ ባባኬ ፌ ኢንዲክ ኣሺሬ ፌ ማጪምባር ፔታን ማቂሬ።

{{https://api.unfoldingword.org/obs/jpg/1/en/360px/obs-en-01-15.jpg}}

ጾሳዲ ኣቲናኬ ማጫኬ ፌና ማይጺሳር ኮቺዴ። ጾሳዳሬ ኢንታ ኣንጂዴ፤ ማ ኢንታክ ጌርዶሪ «ዎይሊን ናኬ ናኣ ናኣሬ ዪንታብ ዶኦጋቤ ሳዚንዳር ኩሚብቴ» ጾሳዳሬ ኦኖ ባዛን ዎይሊን ኮሽ ማቂኖን ቤቂዴ።ዎይ ባዛንባር ኡፋይቲዴ ዪን ዎይ ሌሂ ቃምባር ማቂዴ።

{{https://api.unfoldingword.org/obs/jpg/1/en/360px/obs-en-01-16.jpg}}

ታብዚ ቃሚንባራ ጾሲ ፌ ኮቻዝ ኦሲን ዉርሲዴ። ዪኮታቦ ጾሲ ኦሲሙታ ዎዾ ኦሳ ዎይ ጋልዳፖ ሼምፒዴ፤ ታብዚ ቃሚንዳር ኣንጂዴ ማ ጌሺዴ።ኣባ ጌይን ዪኒ ቃሚንባራ ፌ ኦሲን ዎይን ጋልዳፖ ሼምፒኖን ኮታቦ። ጾሲ ኣፎ ሳዚዲኬ ሳዶ ሳዚን ኢዝ ጋርታ ዎዾን ኮቺኖኬሊምባራ ማቂኖ ባዛን ዪንዲዜ።

//ጌሻ ማጻፋ ኮቺንት ማጻፋ ጋልዳ 1-2//
